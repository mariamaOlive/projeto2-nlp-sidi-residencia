{"source_url": "http://rss.gazetaprawna.pl", "url": "http://rss.gazetaprawna.pl/~r/GazetaPrawna/~3/V6bBlkG4LEE/1452410,jan-kanthak-juszczyszyn-symbolem-opozycji.html", "title": "Kanthak: S\u0119dzia Juszczyszyn sta\u0142 si\u0119 symbolem opozycji", "top_image": "https://ocdn.eu/pulscms-transforms/1/TZdktkuTURBXy9mMjBhMTdkNC1hZTBhLTQxNGUtOTVjZC1iNTQzYmUzZDc1ZTkuanBlZ5GTBc0EsM0CdA", "meta_img": "https://ocdn.eu/pulscms-transforms/1/TZdktkuTURBXy9mMjBhMTdkNC1hZTBhLTQxNGUtOTVjZC1iNTQzYmUzZDc1ZTkuanBlZ5GTBc0EsM0CdA", "images": ["https://ocdn.eu/pulscms/MDA_/8aec709e168c732d9dacbce3afe52cb0.png", "https://ocdn.eu/pulscms-transforms/1/TZdktkuTURBXy9mMjBhMTdkNC1hZTBhLTQxNGUtOTVjZC1iNTQzYmUzZDc1ZTkuanBlZ5GTBc0EsM0CdA", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms-transforms/1/dzPk9kuTURBXy9mMjBhMTdkNC1hZTBhLTQxNGUtOTVjZC1iNTQzYmUzZDc1ZTkuanBlZ5GVAs0DNADDw4GhMAE", "https://ocdn.eu/pulscms/MDA_/cf65f003c41c47b2059e879ed3607023.png"], "movies": [], "text": "Kanthak na antenie PR24 podkre\u015bli\u0142, \u017ce Juszczyszyn \"kosztem obywatela\" dodawa\u0142 obie kompetencj\u0119, kt\u00f3rej nie posiada ani z mocy ustawy, ani z mocy konstytucji do tego, \"by bada\u0107 legalno\u015b\u0107 powo\u0142ania s\u0119dziego przez prezydenta Rzeczypospolitej\".\n\nReklama\n\nWed\u0142ug Kanthaka s\u0119dzia Juszczyszyn sta\u0142 si\u0119 celebryt\u0105 i tak siebie traktuje. \"Sta\u0142 si\u0119 symbolem opozycji i walki z przeprowadzon\u0105 reform\u0105 wymiaru sprawiedliwo\u015bci\" - powiedzia\u0142.\n\nKanthak m\u00f3wi\u0142, \u017ce ta \"niebezpieczna zabawa\" spotka\u0142a si\u0119 z reakcj\u0105 s\u0119dzi\u00f3w. \"To nie politycy ukarali s\u0119dziego Juszczyszyna, tylko s\u0119dziowie. Od tego s\u0105 s\u0119dziowie, aby ocenia\u0107 dzia\u0142ania podejmowane przez innych s\u0119dzi\u00f3w\" - podkre\u015bli\u0142. Doda\u0142, \u017ce w tym przypadku uznano, \u017ce to post\u0119powanie w og\u00f3le nie powinno mie\u0107 miejsca. \"Uznano to jako delikt dyscyplinarny, kt\u00f3ry spotka\u0142 si\u0119, wed\u0142ug mnie, ze s\u0142uszn\u0105 kar\u0105\" - wskaza\u0142.\n\nOlszty\u0144ski s\u0119dzia Pawe\u0142 Juszczyszyn zosta\u0142 we wtorek zawieszony w czynno\u015bciach przez Izb\u0119 Dyscyplinarn\u0105 SN. Jesieni\u0105 rozpatruj\u0105c apelacj\u0119 w sprawie cywilnej, Juszczyszyn uzna\u0142 za konieczne rozstrzygni\u0119cie, czy s\u0119dzia nominowany przez obecn\u0105 KRS by\u0142 uprawniony do orzekania w pierwszej instancji. Dlatego nakaza\u0142 Kancelarii Sejmu przedstawienie m.in. list poparcia s\u0119dzi\u00f3w - kandydat\u00f3w do KRS.\n\nPytany o zapowiadan\u0105 na sobot\u0119 konwencj\u0119 Solidarnej Polski odpowiedzia\u0142, \u017ce b\u0119dzie si\u0119 odbywa\u0107 pod has\u0142em \"Sprawiedliwa Polska\" i po\u015bwi\u0119cona b\u0119dzie przede wszystkim reformie wymiaru sprawiedliwo\u015bci. \"Mo\u017cliwe jest, \u017ce minister Zbigniew Ziobro uchyli r\u0105bka tajemnicy, jakie s\u0105 kolejne plany i dalsze kroki tej reformy wymiaru sprawiedliwo\u015bci\" - powiedzia\u0142.\n\nW ocenie Kanthaka prezydent podpisa\u0142 nowelizacj\u0119 ustaw s\u0105dowych \"na ca\u0142e szcz\u0119\u015bcie\". \"Wiele os\u00f3b odetchn\u0119\u0142o\" - wskaza\u0142 polityk Solidarnej Polski.\n\nOdnosz\u0105c si\u0119 do komentarza kandydatki PO na prezydenta Ma\u0142gorzaty Kidawy-B\u0142o\u0144skiej dot. podpisania przez Andrzeja Dud\u0119 nowelizacji ustaw s\u0105dowych, kt\u00f3ra m.in. rozszerza odpowiedzialno\u015b\u0107 dyscyplinarn\u0105 s\u0119dzi\u00f3w, oceni\u0142, \u017ce by\u0142a to \"skandaliczna wypowied\u017a, kt\u00f3ra w swoim kontek\u015bcie podwa\u017ca\u0142a w og\u00f3le pe\u0142nienie funkcji przez prezydenta\".\n\nWe wtorek Kidawa-B\u0142o\u0144ska powiedzia\u0142a, \u017ce prezydent \"swoim podpisem zatwierdzi\u0142 zamach stanu na polsk\u0105 praworz\u0105dno\u015b\u0107. To jest dzie\u0144 ha\u0144by i prezydent nie jest godny tego, \u017ceby\u015bmy traktowali go jako prezydenta naszego kraju, bo nas po prostu zdradzi\u0142\".", "keywords": [], "meta_keywords": [""], "tags": [], "authors": ["-", "Mo\u017ce Kto\u015b Mu To Wreszcie Powie ...", "Czy\u017codrodzenie Kasty Troli"], "publish_date": "Wed Feb  5 08:50:00 2020", "summary": "", "article_html": "", "meta_description": "S\u0119dzia Juszczyszyn sta\u0142 si\u0119 symbolem opozycji i walki z przeprowadzon\u0105 reform\u0105 wymiaru sprawiedliwo\u015bci - m\u00f3wi\u0142 w \u015brod\u0119 pose\u0142 Jan Kanthak", "meta_lang": "pl", "meta_favicon": "https://ocdn.eu/gazeta-prawna/infor/favicon/favicon-16x16.png", "meta_data": {"description": "S\u0119dzia Juszczyszyn sta\u0142 si\u0119 symbolem opozycji i walki z przeprowadzon\u0105 reform\u0105 wymiaru sprawiedliwo\u015bci - m\u00f3wi\u0142 w \u015brod\u0119 pose\u0142 Jan Kanthak", "DC.Identifier": "7ce35d8a-a653-47a7-a180-f058500693bd", "pkg-uuid": "7ce35d8a-a653-47a7-a180-f058500693bd", "serviceUuid": "c069aeca-3846-447e-9722-db0753a50d54", "og": {"title": "Kanthak: S\u0119dzia Juszczyszyn sta\u0142 si\u0119 symbolem opozycji", "description": "S\u0119dzia Juszczyszyn sta\u0142 si\u0119 symbolem opozycji i walki z przeprowadzon\u0105 reform\u0105 wymiaru sprawiedliwo\u015bci - m\u00f3wi\u0142 w \u015brod\u0119 pose\u0142 Jan Kanthak (PiS). S\u0119dzia zachowuje si\u0119 jak celebryta i tak siebie traktuje - oceni\u0142.", "image": {"identifier": "https://ocdn.eu/pulscms-transforms/1/TZdktkuTURBXy9mMjBhMTdkNC1hZTBhLTQxNGUtOTVjZC1iNTQzYmUzZDc1ZTkuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://prawo.gazetaprawna.pl/artykuly/1452410,jan-kanthak-juszczyszyn-symbolem-opozycji.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "type": "article", "locale": "pl_PL"}, "article": {"published_time": "2020-02-05 08:50:00+0100"}, "twitter": {"card": "summary_large_image", "description": "S\u0119dzia Juszczyszyn sta\u0142 si\u0119 symbolem opozycji i walki z przeprowadzon\u0105 reform\u0105 wymiaru sprawiedliwo\u015bci - m\u00f3wi\u0142 w \u015brod\u0119 pose\u0142 Jan Kanthak (PiS). S\u0119dzia zachowuje si\u0119 jak celebryta i tak siebie traktuje - oceni\u0142.", "title": "Kanthak: S\u0119dzia Juszczyszyn sta\u0142 si\u0119 symbolem opozycji", "image": "https://ocdn.eu/pulscms-transforms/1/TZdktkuTURBXy9mMjBhMTdkNC1hZTBhLTQxNGUtOTVjZC1iNTQzYmUzZDc1ZTkuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#da532c", "msapplication-TileImage": "https://ocdn.eu/gazeta-prawna/infor/favicon/mstile-150x150.png", "msapplication-config": "https://ocdn.eu/gazeta-prawna/infor/favicon/browserconfig.xml", "viewport": "width=device-width, initial-scale=1, maximum-scale=1, user-scalable=no"}, "canonical_link": "https://prawo.gazetaprawna.pl/artykuly/1452410,jan-kanthak-juszczyszyn-symbolem-opozycji.html"}