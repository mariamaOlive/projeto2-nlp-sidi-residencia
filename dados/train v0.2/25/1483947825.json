{"source_url": "https://tvn24bis.pl", "url": "https://tvn24bis.pl/z-kraju,74/nowe-miasta-od-stycznia-2020-roku,997029.html?source=rss", "title": "Cztery nowe miasta w Polsce. \"D\u0142ugo na to czekali\u015bmy\"", "top_image": "https://tvn24.pl/biznes/najnowsze/cdn-zdjeciecec4c8cf4ad33b71b7d9ec92db221c9a-piatek-stal-sie-miastem-5015533/alternates/LANDSCAPE_1280", "meta_img": "https://tvn24.pl/biznes/najnowsze/cdn-zdjeciecec4c8cf4ad33b71b7d9ec92db221c9a-piatek-stal-sie-miastem-5015533/alternates/LANDSCAPE_1280", "images": ["https://tvn24.pl/biznes/najnowsze/cdn-zdjeciecec4c8cf4ad33b71b7d9ec92db221c9a-piatek-stal-sie-miastem-5015533/alternates/LANDSCAPE_840", "https://tvn24.pl/biznes/najnowsze/cdn-zdjeciecec4c8cf4ad33b71b7d9ec92db221c9a-piatek-stal-sie-miastem-5015533/alternates/LANDSCAPE_1280", "https://r.dcs.redcdn.pl/http/o2/tvn/web-content/m/orig/p1/i/5bce843dd76db8c939d5323dd3e54ec9/807c9574-744b-4df7-9b2f-cfcdd80c00e7.jpg"], "movies": [], "text": "Czerwi\u0144sk nad Wis\u0142\u0105 na Mazowszu, Klimont\u00f3w w \u015awi\u0119tokrzyskim oraz Lutut\u00f3w i Pi\u0105tek w \u0141\u00f3dzkiem \u2013 to cztery miejscowo\u015bci, kt\u00f3re 1 stycznia odzyska\u0142y prawa miejskie. - Ciesz\u0119 si\u0119, d\u0142ugo na to czekali\u015bmy - m\u00f3wi\u0142 w rozmowie z TVN24 jeden z mieszka\u0144c\u00f3w Pi\u0105tku.\n\nZgodnie z rozporz\u0105dzeniem Rady Ministr\u00f3w z lipca tego roku status miasta od 1 stycznia 2020 r. zyskuj\u0105 miejscowo\u015bci: Lutut\u00f3w w powiecie wieruszowskim w woj. \u0142\u00f3dzkim, Pi\u0105tek w powiecie \u0142\u0119czyckim w woj. \u0142\u00f3dzkim, Czerwi\u0144sk nad Wis\u0142\u0105 w powiecie p\u0142o\u0144skim w woj. mazowieckim i Klimont\u00f3w w powiecie sandomierskim w woj. \u015bwi\u0119tokrzyskim.\n\n- Mieszka\u0144cy Pi\u0105tku szczycili si\u0119 swoim miastem przez wiele wiek\u00f3w. Pi\u0105tek prawa miejskie otrzyma\u0142 od kr\u00f3la Kazimierza Wielkiego, wcze\u015bniej ni\u017c \u0141\u00f3d\u017a, Kutno, czy Skierniewice - powiedzia\u0142 w rozmowie z TVN24 burmistrz Pi\u0105tku Krzysztof Lisiecki.\n\n- Ciesz\u0119 si\u0119, d\u0142ugo na to czekali\u015bmy - stwierdzi\u0142 jeden z mieszka\u0144c\u00f3w nowego miasta. - Jestem mieszkank\u0105 Pi\u0105tku od urodzenia i bardzo si\u0119 ciesz\u0119, \u017ce taki zaszczyt nas spotka\u0142 po 150 latach - doda\u0142a inna mieszkanka w rozmowie z TVN24.\n\nOdzyska\u0142y status miasta\n\nAkty nadania statusu miasta w\u00f3jtom (czyli przysz\u0142ym burmistrzom) trzem z tych miejscowo\u015bci wr\u0119czy\u0142 w poniedzia\u0142ek sekretarz stanu w MSWiA Pawe\u0142 Szefernaker. W uroczysto\u015bci nie wzi\u0105\u0142 udzia\u0142u w\u00f3jt gminy Czerwi\u0144sk nad Wis\u0142\u0105. 2 stycznia z r\u0105k wiceministra Macieja W\u0105sika odbierze on list gratulacyjny od premiera Mateusza Morawieckiego. Wszystkie cztery miejscowo\u015bci, kt\u00f3re od 2020 r. sta\u0142y si\u0119 miastem, historycznie mia\u0142y ju\u017c taki status. - W XIX wieku w zwi\u0105zku z represjami carskimi zwi\u0105zanymi z powstaniem styczniowym wszystkie cztery miejscowo\u015bci utraci\u0142y status miasta i dzi\u015b historycznie ten status odzyskuj\u0105 \u2013 przypomnia\u0142 w poniedzia\u0142ek wiceminister Szefernaker. Jak wynika z uzasadnienia rozporz\u0105dzenia Rady Ministr\u00f3w, wszystkie miejscowo\u015bci s\u0105 zwodoci\u0105gowane i skanalizowane, a ich cechy funkcjonalno-przestrzenne wykazuj\u0105 miejski charakter. W wi\u0119kszo\u015bci z nich przewa\u017caj\u0105ca liczba mieszka\u0144c\u00f3w jest zatrudniona poza rolnictwem.\n\nCztery nowe miasta\n\nW przypadku Czerwi\u0144ska nad Wis\u0142\u0105 uwag\u0119 zwr\u00f3cono m.in. na zabytkowy zesp\u00f3\u0142 ko\u015bcielno-klasztorny, kt\u00f3ry co roku do gminy sprowadza 10 tys. pielgrzym\u00f3w i turyst\u00f3w. Pi\u0105tek posiada natomiast ukszta\u0142towane centrum z wyznaczonym Geometrycznym \u015arodkiem Polski. Prawa miejskie mia\u0142 od 1339 do 1869 r.\n\nW Lututowie w latach 2010-2011 zrewitalizowano rynek, od kt\u00f3rego rozchodz\u0105 si\u0119 ulic\u0119 o zwartej zabudowie. Rynek jest tak\u017ce mocn\u0105 stron\u0105 Klimontowa. Tamtejszy w ostatnim czasie zosta\u0142 gruntownie przebudowany \u2013 odtworzono brukow\u0105 nawierzchnie i odbudowano kamienice.\n\n1 stycznia 2019 r. liczb\u0119 miast w Polsce do 940 powi\u0119kszy\u0142o dziesi\u0119\u0107 miejscowo\u015bci, kt\u00f3rym nadano taki status. Od 2020 r. b\u0119dzie ich 944.\n\nAutor: mp / \u0179r\u00f3d\u0142o: PAP", "keywords": [], "meta_keywords": [""], "tags": [], "authors": ["Mb Dap", "Mp Ams"], "publish_date": null, "summary": "", "article_html": "", "meta_description": "Czerwi\u0144sk nad Wis\u0142\u0105 na Mazowszu, Klimont\u00f3w w \u015awi\u0119tokrzyskim oraz Lutut\u00f3w i Pi\u0105tek w \u0141\u00f3dzkiem \u2013 to cztery miejscowo\u015bci, kt\u00f3re 1 stycznia odzyska\u0142y prawa miejskie. - Ciesz\u0119 si\u0119, d\u0142ugo na to czekali\u015bmy - m\u00f3wi\u0142 w rozmowie z TVN24 jeden z mieszka\u0144c\u00f3w Pi\u0105tku.", "meta_lang": "pl", "meta_favicon": "/static/manifests/biznes/icons/favicon.ico", "meta_data": {"robots": "max-image-preview:large", "description": "Czerwi\u0144sk nad Wis\u0142\u0105 na Mazowszu, Klimont\u00f3w w \u015awi\u0119tokrzyskim oraz Lutut\u00f3w i Pi\u0105tek w \u0141\u00f3dzkiem \u2013 to cztery miejscowo\u015bci, kt\u00f3re 1 stycznia odzyska\u0142y prawa miejskie. - Ciesz\u0119 si\u0119, d\u0142ugo na to czekali\u015bmy - m\u00f3wi\u0142 w rozmowie z TVN24 jeden z mieszka\u0144c\u00f3w Pi\u0105tku.", "mobile-web-app-capable": "yes", "theme-color": "#fff", "msapplication-TileImage": "/static/manifests/biznes/icons/mstile-150x150.png", "msapplication-config": "/static/manifests/biznes/browserconfig.xml", "apple-mobile-web-app-title": "biznes", "application-name": "biznes", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24 Biznes", "url": "https://tvn24.pl/biznes/z-kraju/czerwinsk-nad-wisla-klimontow-lutow-i-piatek-nowe-miasta-od-stycznia-2020-ra997029-4510762", "title": "Cztery nowe miasta w Polsce. \"D\u0142ugo na to czekali\u015bmy\"", "description": "Czerwi\u0144sk nad Wis\u0142\u0105 na Mazowszu, Klimont\u00f3w w \u015awi\u0119tokrzyskim oraz Lutut\u00f3w i Pi\u0105tek w \u0141\u00f3dzkiem \u2013 to cztery miejscowo\u015bci, kt\u00f3re 1 stycznia odzyska\u0142y prawa miejskie. - Ciesz\u0119 si\u0119, d\u0142ugo na to czekali\u015bmy - m\u00f3wi\u0142 w rozmowie z TVN24 jeden z mieszka\u0144c\u00f3w Pi\u0105tku.", "image": "https://tvn24.pl/biznes/najnowsze/cdn-zdjeciecec4c8cf4ad33b71b7d9ec92db221c9a-piatek-stal-sie-miastem-5015533/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/biznes/najnowsze/cdn-zdjeciecec4c8cf4ad33b71b7d9ec92db221c9a-piatek-stal-sie-miastem-5015533/alternates/LANDSCAPE_1280"}, "next-head-count": 72}, "canonical_link": "https://tvn24.pl/biznes/z-kraju/czerwinsk-nad-wisla-klimontow-lutow-i-piatek-nowe-miasta-od-stycznia-2020-ra997029-4510762"}