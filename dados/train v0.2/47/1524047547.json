{"source_url": "http://rss.gazetaprawna.pl", "url": "http://rss.gazetaprawna.pl/~r/GazetaPrawna/~3/Q9-P4-0s2uo/1454441,dworczyk-w-tym-tygodniu-na-szczycie-ue-nie-zapadna-ostateczne-rozstrzygniecia-dot-budzetu.html", "title": "Dworczyk: W tym tygodniu na szczycie UE nie zapadn\u0105 ostateczne rozstrzygni\u0119cia dot. bud\u017cetu", "top_image": "https://ocdn.eu/pulscms-transforms/1/7tpktkuTURBXy8zNmY0NzgzNy05MDIyLTQ2MGQtODU5Yy00MTcwNDgwZjg0NGIuanBlZ5GTBc0EsM0CdA", "meta_img": "https://ocdn.eu/pulscms-transforms/1/7tpktkuTURBXy8zNmY0NzgzNy05MDIyLTQ2MGQtODU5Yy00MTcwNDgwZjg0NGIuanBlZ5GTBc0EsM0CdA", "images": ["https://ocdn.eu/pulscms-transforms/1/zd1k9kuTURBXy8zNmY0NzgzNy05MDIyLTQ2MGQtODU5Yy00MTcwNDgwZjg0NGIuanBlZ5GVAs0DNADDw4GhMAE", "https://ocdn.eu/pulscms/MDA_/8aec709e168c732d9dacbce3afe52cb0.png", "data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms/MDA_/cf65f003c41c47b2059e879ed3607023.png", "https://ocdn.eu/pulscms-transforms/1/7tpktkuTURBXy8zNmY0NzgzNy05MDIyLTQ2MGQtODU5Yy00MTcwNDgwZjg0NGIuanBlZ5GTBc0EsM0CdA"], "movies": [], "text": "Chcemy wynegocjowa\u0107 dobry bud\u017cet UE dla Polski, ta debata b\u0119dzie si\u0119 jeszcze toczy\u0142a kilka miesi\u0119cy; na pewno w najbli\u017cszy czwartek i pi\u0105tek na szczycie w Brukseli nie zapadn\u0105 ostateczne rozstrzygni\u0119cia - m\u00f3wi\u0142 we wtorek szef KPRM Micha\u0142 Dworczyk.\n\nPremier Mateusz Morawiecki uda si\u0119 w czwartek do Brukseli, gdzie b\u0119dzie reprezentowa\u0142 Polsk\u0119 w nadzwyczajnym posiedzeniu Rady Europejskiej, kt\u00f3re b\u0119dzie po\u015bwi\u0119cone wieloletniemu bud\u017cetowi UE na lata 2021-2027.\n\nReklama\n\nDworczyk podczas wtorkowej rozmowy w TVN24 w kontek\u015bcie unijnego szczytu zosta\u0142 zapytany o plan maksimum, je\u015bli chodzi o negocjacje bud\u017cetowe. \"Chcemy wynegocjowa\u0107 dobry bud\u017cet dla Polski, wiemy \u017ce bardzo wa\u017cne s\u0105 zabiegi o fundusze zwi\u0105zane z rolnictwem\" - odpar\u0142 szef KPRM wskazuj\u0105c, \u017ce w tej kwestii strona polska ma wsparcie partner\u00f3w, m.in. Francji.\n\nJak doda\u0142, w tej chwili trwa debata na temat nowego bud\u017cetu UE. \"Ta debata b\u0119dzie jeszcze toczy\u0142a si\u0119 kilka miesi\u0119cy. Na pewno w najbli\u017cszy czwartek i pi\u0105tek, kiedy b\u0119dzie mia\u0142 miejsce szczyt w Brukseli nie zapadn\u0105 rozstrzygni\u0119cia ostateczne\" - oceni\u0142 minister. Jak t\u0142umaczy\u0142, to skutek tego, \u017ce \"ca\u0142y czas s\u0105 du\u017ce rozbie\u017cno\u015bci, nad kt\u00f3rymi trzeba pracowa\u0107\".\n\n\"Dzisiaj m\u00f3wienie o konkretnych kwotach by\u0142oby przedwczesne\" - doda\u0142.\n\nSzef KPRM zosta\u0142 te\u017c zapytany czy polski rz\u0105d pr\u00f3buje doprowadzi\u0107 do tego, aby nie zosta\u0142 wprowadzony mechanizm powi\u0105zania wyp\u0142aty unijnych \u015brodk\u00f3w z praworz\u0105dno\u015bci\u0105. \"Taki mechanizm by\u0142by niezgodny z traktatami unijnymi. M\u00f3wili o tym sami prawnicy unijni\" - zwr\u00f3ci\u0142 uwag\u0119 Dworczyk. Jak t\u0142umaczy\u0142, wprowadzenie takiego powi\u0105zania oznacza\u0142oby \"pewn\u0105 uznaniowo\u015b\u0107\". \"W zwi\u0105zku z tym jestem przekonany, \u017ce tego rodzaju pomys\u0142y - kt\u00f3re niestety s\u0105 wspierane przez polityk\u00f3w opozycji - a mog\u0142yby by\u0107 szkodliwe dla Polski, nie zostan\u0105 wprowadzone\" - powiedzia\u0142 Dworczyk.\n\nPrzedstawiony w pi\u0105tek w Brukseli przez \u017ar\u00f3d\u0142a unijne nowy schemat negocjacyjny - czyli dokument, na podstawie kt\u00f3rego b\u0119d\u0105 toczy\u0142y si\u0119 negocjacje na czwartkowym szczycie - zak\u0142ada, \u017ce wydatki UE w latach 2021-2027 b\u0119d\u0105 odpowiada\u0142y 1,074 proc. po\u0142\u0105czonego Dochodu Narodowego Brutto (DNB) 27 pa\u0144stw cz\u0142onkowskich.\n\nMinister ds. europejskich Konrad Szyma\u0144ski w rozmowie z PAP poinformowa\u0142, \u017ce Polska zgodnie z now\u0105 propozycj\u0105 mia\u0142aby otrzyma\u0107 dodatkowo ponad 3 mld euro na polityk\u0119 sp\u00f3jno\u015bci.\n\n\"Otrzymamy na pewno wi\u0119cej ni\u017c chcia\u0142a Komisja Europejska. Polska od pocz\u0105tku tych negocjacji poprawia swoj\u0105 pozycj\u0119 bud\u017cetow\u0105 na tle wst\u0119pnych niezr\u00f3wnowa\u017conych propozycji KE. Na dzi\u015b poprawili\u015bmy nasz\u0105 pozycj\u0119 w polityce sp\u00f3jno\u015bci - licz\u0105c razem z naszym udzia\u0142em w instrumencie wspierania reform - o ponad 3 mld euro\" - podkre\u015bli\u0142 Szyma\u0144ski.\n\nPoza dodatkowymi \u015brodkami na sp\u00f3jno\u015b\u0107, do Polski ma trafi\u0107 te\u017c oko\u0142o 2 mld euro z Funduszu Sprawiedliwej Transformacji. Jednak szef Rady Europejskiej Charles Michel chce, by dost\u0119p do po\u0142owy tych pieni\u0119dzy - wed\u0142ug \u017ar\u00f3de\u0142 - by\u0142 uzale\u017cniony od tego, czy Polska zgodzi si\u0119 na osi\u0105gni\u0119cie celu neutralno\u015bci energetycznej do 2050 roku.\n\nInna zmiana dotycz\u0105ca wieloletnich ram finansowych odnosi si\u0119 do regu\u0142y \"pieni\u0105dze za praworz\u0105dno\u015b\u0107\". Michel os\u0142abi\u0142 ten instrument wskazuj\u0105c, \u017ce do podj\u0119cia decyzji o zamro\u017ceniu funduszy b\u0119dzie potrzeba kwalifikowanej wi\u0119kszo\u015bci pa\u0144stw cz\u0142onkowskich. KE proponowa\u0142a odwr\u00f3cony mechanizm, to znaczy, \u017ceby do zablokowania decyzji wymagana by\u0142a taka wi\u0119kszo\u015b\u0107. Ta kwestia - jak przewiduj\u0105 \u017ar\u00f3d\u0142a - mo\u017ce wp\u0142yn\u0105\u0107 na przed\u0142u\u017cenie czwartkowych dyskusji na temat bud\u017cetu.", "keywords": [], "meta_keywords": [""], "tags": [], "authors": [], "publish_date": "Tue Feb 18 08:17:00 2020", "summary": "", "article_html": "", "meta_description": "Chcemy wynegocjowa\u0107 dobry bud\u017cet UE dla Polski, ta debata b\u0119dzie si\u0119 jeszcze toczy\u0142a kilka miesi\u0119cy; na pewno w najbli\u017cszy czwartek i", "meta_lang": "pl", "meta_favicon": "https://ocdn.eu/gazeta-prawna/infor/favicon/favicon-16x16.png", "meta_data": {"description": "Chcemy wynegocjowa\u0107 dobry bud\u017cet UE dla Polski, ta debata b\u0119dzie si\u0119 jeszcze toczy\u0142a kilka miesi\u0119cy; na pewno w najbli\u017cszy czwartek i", "DC.Identifier": "93184dd6-0518-41b4-8150-105aa8fd7ea2", "pkg-uuid": "93184dd6-0518-41b4-8150-105aa8fd7ea2", "serviceUuid": "c069aeca-3846-447e-9722-db0753a50d54", "og": {"title": "Dworczyk: W tym tygodniu na szczycie UE nie zapadn\u0105 ostateczne rozstrzygni\u0119cia dot. bud\u017cetu", "image": {"identifier": "https://ocdn.eu/pulscms-transforms/1/7tpktkuTURBXy8zNmY0NzgzNy05MDIyLTQ2MGQtODU5Yy00MTcwNDgwZjg0NGIuanBlZ5GTBc0EsM0CdA", "width": 1200, "height": 628, "type": "image/jpeg"}, "url": "https://www.gazetaprawna.pl/wiadomosci/artykuly/1454441,dworczyk-w-tym-tygodniu-na-szczycie-ue-nie-zapadna-ostateczne-rozstrzygniecia-dot-budzetu.html?utm_source=feedburner&utm_medium=feed&utm_campaign=Feed%3A+GazetaPrawna+%28GazetaPrawna.pl%29", "type": "article", "locale": "pl_PL"}, "article": {"published_time": "2020-02-18 08:17:00+0100"}, "twitter": {"card": "summary_large_image", "title": "Dworczyk: W tym tygodniu na szczycie UE nie zapadn\u0105 ostateczne rozstrzygni\u0119cia dot. bud\u017cetu", "image": "https://ocdn.eu/pulscms-transforms/1/7tpktkuTURBXy8zNmY0NzgzNy05MDIyLTQ2MGQtODU5Yy00MTcwNDgwZjg0NGIuanBlZ5GTBc0EsM0CdA"}, "robots": "index, follow", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#da532c", "msapplication-TileImage": "https://ocdn.eu/gazeta-prawna/infor/favicon/mstile-150x150.png", "msapplication-config": "https://ocdn.eu/gazeta-prawna/infor/favicon/browserconfig.xml", "viewport": "width=device-width, initial-scale=1, maximum-scale=1, user-scalable=no"}, "canonical_link": "https://www.gazetaprawna.pl/wiadomosci/artykuly/1454441,dworczyk-w-tym-tygodniu-na-szczycie-ue-nie-zapadna-ostateczne-rozstrzygniecia-dot-budzetu.html"}