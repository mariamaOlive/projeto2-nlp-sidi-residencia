{"source_url": "https://tvn24bis.pl", "url": "https://tvn24bis.pl/z-kraju,74/minimalne-wynagrodzenie-2020-najnizsza-krajowa-od-stycznia-w-gore,997003.html?source=rss", "title": "Dzie\u0144 podwy\u017cki dla 1,5 miliona Polak\u00f3w", "top_image": "https://tvn24.pl/biznes/najnowsze/cdn-zdjecie409b9fa2bd565d684bc1f57c67eb819f-liczba-osob-z-minimalnym-wynagrodzeniem-na-koniec-2018-wyniosla-1-5-miliona-4855834/alternates/LANDSCAPE_1280", "meta_img": "https://tvn24.pl/biznes/najnowsze/cdn-zdjecie409b9fa2bd565d684bc1f57c67eb819f-liczba-osob-z-minimalnym-wynagrodzeniem-na-koniec-2018-wyniosla-1-5-miliona-4855834/alternates/LANDSCAPE_1280", "images": ["https://tvn24.pl/biznes/najnowsze/cdn-zdjecie409b9fa2bd565d684bc1f57c67eb819f-liczba-osob-z-minimalnym-wynagrodzeniem-na-koniec-2018-wyniosla-1-5-miliona-4855834/alternates/LANDSCAPE_840", "https://r.dcs.redcdn.pl/http/o2/tvn/web-content/m/orig/p1/i/d54e99a6c03704e95e6965532dec148b/9e8ab9c5-52fc-45f2-8aa7-6e3d26f03099.png", "https://tvn24.pl/biznes/najnowsze/cdn-zdjecie409b9fa2bd565d684bc1f57c67eb819f-liczba-osob-z-minimalnym-wynagrodzeniem-na-koniec-2018-wyniosla-1-5-miliona-4855834/alternates/LANDSCAPE_1280"], "movies": [], "text": "350 z\u0142otych brutto - o tyle wzros\u0142o od 1 stycznia wynagrodzenie os\u00f3b zarabiaj\u0105cych najni\u017csz\u0105 krajow\u0105. Minimalna pensja wynosi obecnie 2600 z\u0142otych wobec 2250 z\u0142 w roku 2019. Najni\u017csza stawka godzinowa to 17 z\u0142otych brutto.\n\nMinimalne wynagrodzenie na poziomie 2600 z\u0142 brutto (oko\u0142o 1,9 tys. z\u0142 na r\u0119k\u0119) \u2013 to 49,7 proc. prognozowanego na 2020 rok przeci\u0119tnego wynagrodzenia brutto w gospodarce narodowej (5227 z\u0142).\n\nWraz z minimalnym wynagrodzeniem wzrasta tak\u017ce minimalna stawka godzinowa dotycz\u0105ca um\u00f3w zlece\u0144. W 2020 r. b\u0119dzie ona wynosi\u0107 17 z\u0142 brutto (w 2019 r. by\u0142o to 14,70 z\u0142).\n\nJednocze\u015bnie 1 stycznia wesz\u0142y w \u017cycie przepisy, kt\u00f3re zak\u0142adaj\u0105 wy\u0142\u0105czenie dodatku sta\u017cowego z podstawy wymiaru wynagrodzenia minimalnego za prac\u0119.\n\n\"Na t\u0119 zmian\u0119 czekali od lat pracownicy z d\u0142ugim sta\u017cem pracy, kt\u00f3rzy dostawali ni\u017csze stawki wynagrodzenia zasadniczego ni\u017c przyk\u0142adowo zaczynaj\u0105cy prac\u0119 absolwenci, bo do minimalnej pensji wliczano im dodatek za wys\u0142ug\u0119 lat\" \u2013 wskazywa\u0142a minister rodziny, pracy i polityki spo\u0142ecznej Marlena Mal\u0105g. Na podstawie obowi\u0105zuj\u0105cych do tej pory przepis\u00f3w przy ustalaniu wysoko\u015bci minimalnego wynagrodzenia nie bierze si\u0119 pod uwag\u0119 dodatku za prac\u0119 w nadgodzinach, nagrody jubileuszowej, odprawy emerytalnej i rentowej oraz dodatku za prac\u0119 w nocy.\n\nWedle wcze\u015bniejszych zapowiedzi PiS p\u0142aca minimalna w 2021 roku wyniesie 3000 z\u0142 brutto, w kolejnych latach wzro\u015bnie do 4000 z\u0142.\n\nIle os\u00f3b?\n\nW poniedzia\u0142ek G\u0142\u00f3wny Urz\u0105d Statystyczny poda\u0142, \u017ce liczba os\u00f3b z minimalnym wynagrodzeniem na koniec 2018 wynios\u0142a 1,5 miliona.\n\nZ danych GUS wynika, \u017ce najwi\u0119cej os\u00f3b zatrudnionych z minimaln\u0105 p\u0142ac\u0105 by\u0142o w sekcjach: handel i naprawa pojazd\u00f3w samochodowych 404 tys., przetw\u00f3rstwo przemys\u0142owe 302 tys., budownictwo 220 tys., transport i gospodarka magazynowa 107 tys. oraz administrowanie i dzia\u0142alno\u015b\u0107 wspieraj\u0105ca 100 tys.\n\nGUS poda\u0142, \u017ce udzia\u0142 os\u00f3b zatrudnionych w gospodarce narodowej otrzymuj\u0105cych wynagrodzenie brutto nie przekraczaj\u0105ce obowi\u0105zuj\u0105cego minimalnego w liczbie os\u00f3b zatrudnionych na umow\u0119 o prac\u0119 w grudniu 2018 r. wyni\u00f3s\u0142 ok. 13 proc.\n\nSkutki\n\nTo, co mo\u017ce cieszy\u0107 pracownik\u00f3w, jest jednocze\u015bnie wyzwaniem dla zatrudniaj\u0105cych ich firm. Z badania \"Plany pracodawc\u00f3w\" przeprowadzonego przez Instytut Badawczy Randstad wynika, \u017ce najpowszechniejsz\u0105 konsekwencj\u0105 podniesienia p\u0142acy minimalnej od pocz\u0105tku 2020 roku b\u0119dzie wzrost cen produkt\u00f3w i us\u0142ug (42 proc.), prawie 1/3 firm ograniczy inwestycje, podobny odsetek wstrzyma podwy\u017cki pracownikom o wy\u017cszych p\u0142acach, co czwarta firma wstrzyma rekrutacj\u0119 nowych pracownik\u00f3w, a co pi\u0105ta zredukuje zatrudnienie.\n\nKonsekwencje podniesienia p\u0142acy minimalnej od stycznia 2020 roku Randstad\n\nAutor: mp//dap / \u0179r\u00f3d\u0142o: PAP", "keywords": [], "meta_keywords": [""], "tags": [], "authors": ["Mb Dap", "Mp Ams"], "publish_date": null, "summary": "", "article_html": "", "meta_description": "350 z\u0142otych brutto - o tyle wzros\u0142o od 1 stycznia wynagrodzenie os\u00f3b zarabiaj\u0105cych najni\u017csz\u0105 krajow\u0105. Minimalna pensja wynosi obecnie 2600 z\u0142otych wobec 2250 z\u0142 w roku 2019. Najni\u017csza stawka godzinowa to 17 z\u0142otych brutto.", "meta_lang": "pl", "meta_favicon": "/static/manifests/biznes/icons/favicon.ico", "meta_data": {"robots": "max-image-preview:large", "description": "350 z\u0142otych brutto - o tyle wzros\u0142o od 1 stycznia wynagrodzenie os\u00f3b zarabiaj\u0105cych najni\u017csz\u0105 krajow\u0105. Minimalna pensja wynosi obecnie 2600 z\u0142otych wobec 2250 z\u0142 w roku 2019. Najni\u017csza stawka godzinowa to 17 z\u0142otych brutto.", "mobile-web-app-capable": "yes", "theme-color": "#fff", "msapplication-TileImage": "/static/manifests/biznes/icons/mstile-150x150.png", "msapplication-config": "/static/manifests/biznes/browserconfig.xml", "apple-mobile-web-app-title": "biznes", "application-name": "biznes", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24 Biznes", "url": "https://tvn24.pl/biznes/z-kraju/placa-minimalna-2020-ile-wyniesie-pensja-na-reke-od-stycznia-najnizsza-krajowa-netto-i-brutto-ra997003-4510757", "title": "Dzie\u0144 podwy\u017cki dla 1,5 miliona Polak\u00f3w", "description": "350 z\u0142otych brutto - o tyle wzros\u0142o od 1 stycznia wynagrodzenie os\u00f3b zarabiaj\u0105cych najni\u017csz\u0105 krajow\u0105. Minimalna pensja wynosi obecnie 2600 z\u0142otych wobec 2250 z\u0142 w roku 2019. Najni\u017csza stawka godzinowa to 17 z\u0142otych brutto.", "image": "https://tvn24.pl/biznes/najnowsze/cdn-zdjecie409b9fa2bd565d684bc1f57c67eb819f-liczba-osob-z-minimalnym-wynagrodzeniem-na-koniec-2018-wyniosla-1-5-miliona-4855834/alternates/LANDSCAPE_1280"}, "twitter": {"card": "summary_large_image", "image": "https://tvn24.pl/biznes/najnowsze/cdn-zdjecie409b9fa2bd565d684bc1f57c67eb819f-liczba-osob-z-minimalnym-wynagrodzeniem-na-koniec-2018-wyniosla-1-5-miliona-4855834/alternates/LANDSCAPE_1280"}, "next-head-count": 72}, "canonical_link": "https://tvn24.pl/biznes/z-kraju/placa-minimalna-2020-ile-wyniesie-pensja-na-reke-od-stycznia-najnizsza-krajowa-netto-i-brutto-ra997003-4510757"}