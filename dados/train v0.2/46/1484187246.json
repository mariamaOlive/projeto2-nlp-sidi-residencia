{"source_url": "https://www.rp.pl", "url": "https://www.rp.pl/Analizy/301019961-Kolanko-W-nowym-roku-wyborow-ciag-dalszy.html", "title": "Rok 2020: Zmiany w rz\u0105dzie s\u0105 nieuniknione?", "top_image": "https://i.gremicdn.pl/image/free/576aff2f47a8be630b761212917f8024/?t=resize:fill:1200:716,enlarge:1", "meta_img": "https://i.gremicdn.pl/image/free/576aff2f47a8be630b761212917f8024/?t=resize:fill:1200:716,enlarge:1", "images": ["data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20108%20108'%3E%3C/svg%3E", "data:image/svg+xml,%3Csvg xmlns='http://www.w3.org/2000/svg' viewBox='0 0 86 58'%3E%3C/svg%3E", "data:image/svg+xml,%3Csvg xmlns='http://www.w3.org/2000/svg' viewBox='0 0 230 230'%3E%3C/svg%3E", "https://i.gremicdn.pl/image/free/576aff2f47a8be630b761212917f8024/?t=resize:fill:1200:716,enlarge:1", "data:image/svg+xml,%3Csvg xmlns='http://www.w3.org/2000/svg' viewBox='0 0 108 73'%3E%3C/svg%3E", "data:image/svg+xml,%3Csvg xmlns='http://www.w3.org/2000/svg' viewBox='0 0 6\n                1'%3E%3C/svg%3E", "https://i.gremicdn.pl/image/free/576aff2f47a8be630b761212917f8024/?t=resize:fill:408:255,enlarge:1", "https://ad.doubleclick.net/ddm/trackimp/N526601.3029389RZECZPOSPOLITA/B26183906.324105911;dc_trk_aid=516218087;dc_trk_cid=154975628;ord=[timestamp];dc_lat=;dc_rdid=;tag_for_child_directed_treatment=;tfua=;ltd=", "https://ad.doubleclick.net/ddm/trackimp/N526601.3029389RZECZPOSPOLITA/B26183906.324105914;dc_trk_aid=516218090;dc_trk_cid=154975628;ord=[timestamp];dc_lat=;dc_rdid=;tag_for_child_directed_treatment=;tfua=;ltd="], "movies": [], "text": "Pierwsz\u0105 po\u0142ow\u0119 rozpoczynaj\u0105cego si\u0119 w\u0142a\u015bnie roku zdominuje kampania prezydencka, ostatnia w \u201eczw\u00f3rboju\", kt\u00f3ry rozpocz\u0105\u0142 si\u0119 od kampanii samorz\u0105dowej jesieni\u0105 2018 r. Druga po\u0142owa roku mo\u017ce by\u0107 zdominowana przez efekty tych wybor\u00f3w, zw\u0142aszcza je\u015bli by\u0142aby zmiana w Pa\u0142acu Prezydenckim. Wtedy by\u0107 mo\u017ce dosz\u0142oby do powa\u017cnej rekonfiguracji Zjednoczonej Prawicy i rz\u0105du premiera Mateusza Morawieckiego. Ale je\u015bli do zmiany prezydenta nie dojdzie, to w PiS i tak mo\u017cna si\u0119 spotka\u0107 z opini\u0105, \u017ce mniejsza lub wi\u0119ksza rekonfiguracja rz\u0105dowa jest przes\u0105dzona.\n\nReklama\n\nWybor\u00f3w ci\u0105g dalszy\n\nZanim jednak w pe\u0142ni rozkr\u0119ci si\u0119 starcie o prezydentur\u0119, 5 stycznia poznamy wyniki wybor\u00f3w prezydenckich w Gliwicach. S\u0105 konieczne, bo senatorem Koalicji Obywatelskiej zosta\u0142 wieloletni prezydent miasta Zygmunt Frankiewicz.\n\nFaworytem w tych wyborach jest popierany przez PO i Frankiewicza by\u0142y wiceprezydent Adam Neumann. Jego g\u0142\u00f3wnym rywalem jest by\u0142y wiceprezydent, by\u0142y marsza\u0142ek wojew\u00f3dztwa \u015bl\u0105skiego Janusz Moszy\u0144ski, kt\u00f3rego po wyborach do Senatu PiS wskaza\u0142o jako komisarza miasta. Kampania by\u0142a do\u015b\u0107 ostra, z oskar\u017ceniami o prowadzenie hejtu w internecie w\u0142\u0105cznie.\n\nJednak najwi\u0119cej uwagi na pocz\u0105tku roku przyci\u0105gn\u0105 wybory szefa Platformy Obywatelskiej, w kt\u00f3rych wezm\u0105 udzia\u0142 cztery osoby: Bogdan Zdrojewski, Joanna Mucha, Bartosz Ar\u0142ukowicz i Borys Budka. Pierwsza tura wybor\u00f3w odb\u0119dzie si\u0119 25 stycznia, druga \u2013 8 lutego. Wybory \u2013 inaczej ni\u017c poprzednim razem \u2013 odb\u0119d\u0105 si\u0119 poprzez g\u0142osowanie w urnach, co mo\u017ce wp\u0142yn\u0105\u0107 na obni\u017cenie frekwencji. Wcze\u015bniej cz\u0142onkowie PO mogli g\u0142osowa\u0107 na przewodnicz\u0105cego korespondencyjnie i internetowo.\n\nReklama\n\nSwojej decyzji co do startu nie og\u0142osi\u0142 jeszcze Grzegorz Schetyna. To najwa\u017cniejsze obecnie pytanie w Platformie \u2013 czy obecny lider wystartuje. Politycy PO s\u0105 przekonani, \u017ce tak si\u0119 stanie. Czas ma do pi\u0105tku.\n\nSp\u00f3r o ustaw\u0119 dyscyplinuj\u0105c\u0105\n\nPocz\u0105tek roku to te\u017c nowy etap sporu o ustaw\u0119 dyscyplinuj\u0105c\u0105 s\u0119dzi\u00f3w, kt\u00f3ra trafi\u0142a teraz do Senatu. W przysz\u0142ym tygodniu w tej w\u0142a\u015bnie sprawie marsza\u0142ek Senatu Tomasz Grodzki odwiedzi Bruksel\u0119, gdzie spotka si\u0119 z komisarz odpowiedzialn\u0105 za praworz\u0105dno\u015b\u0107 Ver\u0105 Jourov\u0105. 7 stycznia ma si\u0119 odby\u0107 okr\u0105g\u0142y st\u00f3\u0142 w sprawie uzdrowienia s\u0105downictwa organizowany z inicjatywy wicemarsza\u0142ka Sejmu Piotra Zgorzelskiego. Tego dnia senackie komisje maj\u0105 si\u0119 ju\u017c zaj\u0105\u0107 ustaw\u0105. Na 11 stycznia (sobota) zaplanowano Marsz Tysi\u0105ca T\u00f3g organizowany przez organizacje s\u0119dziowskie i prawnicze. Senat na posiedzeniu plenarnym ma si\u0119 zaj\u0105\u0107 ustaw\u0105 w po\u0142owie stycznia.\n\nCzy ustawa ulegnie zmianie? Je\u015bli zostan\u0105 zg\u0142oszone do niej poprawki, to zgodnie z informacjami \u201eRzeczpospolitej\" w Sejmie mog\u0105 przychylnie spojrze\u0107 na nie politycy Porozumienia.\n\nBarwy kampanii\n\nMi\u0119dzy 6 stycznia a 6 lutego marsza\u0142ek Sejmu El\u017cbieta Witek musi og\u0142osi\u0107 decyzj\u0119 o starcie kampanii prezydenckiej. Najbardziej prawdopodobna data I tury wybor\u00f3w to 10 maja 2020 r. Z naszych rozm\u00f3w wynika, \u017ce Witek najpewniej og\u0142osi decyzj\u0119 tak p\u00f3\u017ano, jak to mo\u017cliwe \u2013 by kampania by\u0142a jak najkr\u00f3tsza.\n\nReklama\n\nR\u00f3wnolegle oficjalnie o swoim starcie poinformuje prezydent Andrzej Duda. Wtedy mo\u017cemy si\u0119 te\u017c spodziewa\u0107 pierwszych informacji o jego sztabie. Z naszych rozm\u00f3w wynika, \u017ce wa\u017cn\u0105 funkcj\u0119 \u2013 ale raczej nie szefowej sztabu \u2013 b\u0119dzie w nim pe\u0142ni\u0107 by\u0142a premier Beata Szyd\u0142o. Politycy PiS przyznaj\u0105, \u017ce od pewnego czasu tocz\u0105 si\u0119 koordynacyjne spotkania mi\u0119dzy przedstawicielami Pa\u0142acu Prezydenckiego a Nowogrodzk\u0105 po\u015bwi\u0119cone kampanii wyborczej. PiS chce zadba\u0107 w tej kampanii o pe\u0142n\u0105 koordynacj\u0119 wszystkich o\u015brodk\u00f3w w\u0142adzy, w tym struktur i w\u0142adz partii, Kancelarii Prezydenta i Premiera.\n\n18 stycznia odb\u0119dzie si\u0119 za to zjazd wyborczy Konfederacji, podczas kt\u00f3rego poznamy kandydata tej partii na prezydenta. Do tego czasu odb\u0119dzie si\u0119 ostatnia seria zjazd\u00f3w w regionach, kt\u00f3re wy\u0142oni\u0105 elektor\u00f3w na konwencj\u0119. Do tej pory po o\u015bmiu zjazdach regionalnych najwi\u0119cej g\u0142os\u00f3w elektorskich zdoby\u0142 Krzysztof Bosak, na drugim miejscu jest Grzegorz Braun, na trzecim Artur Dziambor. Kolejne zjazdy odb\u0119d\u0105 si\u0119 4\u20135 i 11\u201312 stycznia.\n\nNa prze\u0142omie stycznia i lutego planowana jest konwencja PSL, na kt\u00f3rej oficjalnie kandydatem PSL-Koalicji Polskiej na prezydenta zostanie og\u0142oszony W\u0142adys\u0142aw Kosiniak-Kamysz. W styczniu poznamy te\u017c decyzje mniejszych partii (Nowoczesna, Zieloni, Inicjatywa Polska) wchodz\u0105cych obecnie w sk\u0142ad Koalicji Obywatelskiej o poparciu Ma\u0142gorzaty Kidawy-B\u0142o\u0144skiej na prezydenta lub wystawieniu w\u0142asnych kandydat\u00f3w czy kandydatek. 11 stycznia swoj\u0105 decyzj\u0119 na Radzie Krajowej podejmie Nowoczesna. Przed t\u0105 decyzj\u0105 jest jeszcze Lewica.\n\nDalsza perspektywa\n\nTematem na pocz\u0105tek 2020 r. i na kampani\u0119 prezydenck\u0105 b\u0119d\u0105 zapewne s\u0142owa W\u0142adimira Putina o II wojnie \u015bwiatowej i reakcja na nie polskich w\u0142adz oraz polityk\u00f3w opozycji. Tematem b\u0119dzie te\u017c sytuacja spo\u0142eczno-gospodarcza, w tym rosn\u0105ce ceny.\n\nAle partie te\u017c my\u015bl\u0105 o sytuacji wewn\u0119trznej. W 2020 r. maj\u0105 si\u0119 odby\u0107 wybory w strukturach PiS. Jak wynika z naszych informacji, ich pierwotny termin \u2013 koniec pierwszego kwarta\u0142u \u2013 zostanie najpewniej przesuni\u0119ty na okres po wyborach prezydenckich. Tak by partia i jej dzia\u0142acze byli w pe\u0142ni skoncentrowani na mobilizacji i wsparciu prezydenta Dudy. W 2020 r. odb\u0119d\u0105 si\u0119 te\u017c wybory w PSL.", "keywords": [], "meta_keywords": [""], "tags": ["Grzegorz Schetyna", "Tomasz Grodzki", "Bogdan Zdrojewski", "Borys Budka", "Artur Dziambor", "Joanna Mucha", "Prezydent Rzeczypospolitej", "Krzysztof Bosak", "Bartosz Ar\u0142ukowicz", "Wybory", "Polityka", "Andrzej Duda", "Okr\u0105g\u0142y St\u00f3\u0142", "W\u0142adys\u0142aw Kosiniak-Kamysz", "Grzegorz Braun", "Beata Szyd\u0142o", "Rz\u0105d", "Jerzy Dudek", "Razem", "Nowoczesna", "El\u017cbieta Witek", "Analizy Polityczne", "Premier Rzeczypospolitej", "Publicystyka"], "authors": ["Foto", "Fotorzepa", "Jerzy Dudek"], "publish_date": null, "summary": "", "article_html": "", "meta_description": "Wybory w PO, sp\u00f3r o ustaw\u0119 represyjn\u0105 i start kampanii prezydenckiej. A to tylko scenariusz na pocz\u0105tek 2020 roku.", "meta_lang": "pl", "meta_favicon": "https://statics.rp.pl/android-icon-192x192.png?v0.64.3", "meta_data": {"viewport": "width=device-width, initial-scale=1, shrink-to-fit=no", "description": "Wybory w PO, sp\u00f3r o ustaw\u0119 represyjn\u0105 i start kampanii prezydenckiej. A to tylko scenariusz na pocz\u0105tek 2020 roku.", "twitter": {"title": "Rok 2020: Zmiany w rz\u0105dzie s\u0105 nieuniknione?", "card": "summary_large_image", "image": "https://i.gremicdn.pl/image/free/576aff2f47a8be630b761212917f8024/?t=resize:fill:1200:716,enlarge:1"}, "og": {"title": "Rok 2020: Zmiany w rz\u0105dzie s\u0105 nieuniknione?", "description": "Wybory w PO, sp\u00f3r o ustaw\u0119 represyjn\u0105 i start kampanii prezydenckiej. A to tylko scenariusz na pocz\u0105tek 2020 roku.", "type": "article", "image": {"identifier": "https://i.gremicdn.pl/image/free/576aff2f47a8be630b761212917f8024/?t=resize:fill:1200:716,enlarge:1", "width": 1200, "height": 716}, "url": "https://www.rp.pl/publicystyka/art958651-rok-2020-zmiany-w-rzadzie-sa-nieuniknione", "locale": "pl", "site_name": "Rzeczpospolita"}, "robots": "max-image-preview:large", "fb": {"app_id": 786106711492826, "pages": 113356018705476, "admin": 100013651879855}, "msapplication-TileColor": "#da532c", "theme-color": "#ffffff"}, "canonical_link": "https://www.rp.pl/publicystyka/art958651-rok-2020-zmiany-w-rzadzie-sa-nieuniknione"}